<h1>Seminarium 3</h1>

<h2>Del 1</h2>

<p>Det har varit rätt svårt att komma på en bra idé till en mashup applikation tycker jag, smått förvånande. Spenderade en hel kväll bara på att gå igenom de olika APIer som fanns i apikatalogen. Mitt största problem tror jag var att man har svårt att tänka utanför boxen. Ofta drog det åt att jag ville utnyttja användarens position och få ut något på google maps, vilket begränsade mycket. Stockholm och Göteborg hade en hel del intressanta APIer, men hade gärna utvecklat något som jag själv hade kunnat testa och använda, därför föll dessa bort. Jag gillade dock Laboration 3 mycket, samma bana jag var inne på med Google Maps sedan tidigare. Lite i brist på annat kom jag på en liten rolig idé som skulle kunna byggas med hjälp av Google Maps API och Skånetrafikens som sköter det mesta av tåg- och busstrafiken här nere i Skåne.</p>

<p>Under sommaren kan man köpa ett sommarkort som gör att man kan åka obegränsat under ett visst antal dagar. Något jag tänkt på är att helt enkelt låta slumpen bestämma vart man ska åka. Min applikation jag vill utveckla är en enkel Google Maps-liknande sida som mappar de närmsta stationer och hållplatser genom Skånetrafikens API. Därefter hämta hem de närmsta avgångar från dessa stationer och lista dessa på ett strukturerat vis. Man ska kunna sätta en maxgräns på hur långt bort stationen ska finnas och även hur långt bort resmålet ska finnas. Sedan slumpas en avgång fram utifrån dessa villkor och äventyret kan börja. Designen ska vara väldigt enkelt och responsiv då den främst kommer att användas på mobila enheter.</p>

<p>APIerna är alltså Google Maps API och Skånetrafikens API. Google Maps har vi som sagt redan jobbat med i Laboration 3 och det finns gott om exempel och går enkelt att kombinera med annan javascript / jQuery vilket gör att det känns enkelt att jobba med. Jag saknar dock att man inte kan välja färg på markers utan måste använda egna bilder. Fungerar heller inte helt optimalt med infoboxar med mycket information på mobila enheter, vilket gör att man kanske ska försöka lägga sådan information på annat håll. Överlag ett enkelt API att jobba mot.</p>

<p>Skånetrafikens API däremot har jag ingen tidigare erfarenhet av och här finns en hel del olika APIer att nyttja. Ett jag funderat på är Neareststation som ger närmaste stationer och hållplatser från given punkt. Går att begränsa med antal meter också i anropet. Här kan jag med hjälp av denna få ut vilka stationer som finns i närheten och med denna information kan man sen med hjälp av APIet Stationresults få fram de kommande avgångarna. All data är i XML vilket inte är tokigt, men visst har man börjat gilla JSON mer efter att ha testat på detta och insett hur enkelt det är att jobba med. Inga andra dataformat än XML erbjuds.</p>

<p>Angående begränsningar i dessa två API har Google Maps en begränsning på 25’000 anrop per dygn, efter det måste man betala extra. Förutom detta verkar det vara fritt fram att använda APIet. Skånetrafiken har ett par krav på hur deras data ska behandlas. Den ska inte direkt lagras då det är information som uppdateras kontinuerligt. Dom tillåter dock viss data att lagras upp mot 24 timmar, som riktlinje. Något de också är noga med att påpeka är det här med resegaranti. Gör man en reseplanerare med mindre marginaler mellan byten måste man bland annat uppge att resegarantin inte gäller. De vill heller inte att man ska direkt ta betalt för tjänsten man utgör, inget krav dock men en rekommendation. Inga begränsningar i anrop till APIet finns angivet och det verkar som att dom gärna ser att man anropar APIet istället för att spara undan data och läsa det från databasen lokalt istället.</p>

<p>En risk jag ser med att använda Google Maps API är det här med den grafiska biten. Det är svårt att veta exakt hur appen kommer att se ut på olika enheter även fast man kör responsiv design. Jag fick detta problem efter Laboration 3 exempelvis, att infoboxarna inte syntes speciellt bra. Problem som kan uppstå med Skånetrafikens API är att de kan få för sig att släppa en ny version och göra de gamla ogiltiga, som de redan gjort en gång. Annars är det saker så som att APIerna är sega eller inte svarar alls och att applikationen blir obrukbar på grund av detta. Eventuell felaktig information från Skånetrafiken gör att min tjänst visar felaktig information vilket kan resultera i missnöjda användare och dåligt ryckte.</p>

<h2>Del 2</h2>

<p>När jag letade efter en applikation som jag tyckte utmärkte sig i form av en kombination av olika APIer och ett mervärde utöver vad APIerna kan ge var för sig, insåg jag hur svårt det var att hitta en applikation som använder åtminstone två helt skilda öppna APIer. Jag kom på flera bra som bara använder ett klart och tydligt API, och samtidigt i denna frustration föddes ett litet hopp om att kunna hitta fina möjligheter här, att skapa en riktigt användbar applikation.</p>

<p>Jag kikade först igenom apikatalogen och mycket forumposter på mashup.se och det fanns en hel del intressanta applikationer, men som sagt, det var svårt att hitta något som använde flera på ett smart och givande sätt. Jag hittade en intressant applikation som hade ett par år på nacken, flygradar.se, som plottar ut flygplan live på en google map karta. Tydligen använder dom dock inte ett API för detta som tillhandahålls av tredje part, utan dom använder någon typ av radio för att få reda på denna information. Däremot är jag rätt övertygad om att applikationen jobbar mot ett eget byggt API på servern som lagrar denna data. En riktigt häftig idé som får oss nyfikna att på ett lättillgängligt vis få en uppfattning om flygtrafik. Visst hade vi säkert kunna sitta med en radio själva och få information, men denna tjänst gör det visuellt och överskådligt på ett helt annat plan.</p>

<p>Något jag själv sysslat lite med är affiliatemarknadsföring och jag tänkte naturligt lite i dessa banorna, hur man kan tjäna lite småpengar genom att kombinera rätt data och försöka automatisera så mycket som möjligt. Men här speciellt handlar det om att kombinera och komma med något unikt, annars finns det inget syfte med en sådan webbplats. När jag satt här och funderade på detta slog det mig slutligen om vilken webbplats jag tänkte välja som en bra mashup-applikation, även fast jag tror det är ett gränsfall. Webbplatsen är prisjakt.se, som jag tycker har förändrat, tillsammans med pricerunner och andra prisjämförelsesidor, sättet vi letar produkter. Nu med all data om priser och sortiment på ett och samma ställe kan man genom ofta bara ett sök på prisjakt få all den data du behöver för att bestämma vilken butik du kommer köpa produkten från. Här pratar vi säkert dock många webbskrapor också, men vad jag vill tro är att det finns utvecklade APIer för att enklare kunna hålla koll på all den data prisjakt måste ha tillgång till för att kunna fungera som den gör. Jag tycker att denna tjänst är ett bra exempel på en mashup-applikation, om än på gränsen och kanske lite väl kommersiell jämfört med många andra exempel, men den visar på hur mycket data, om än samma typ, kan skapa nya typer av tjänster som kan bli väldigt användbara. Ett API / Feed till en butik i all sin ära, men tillsammans får de en helt annan användning då man kan jämföra dem emot varandra som i sin tur skapar mervärde.</p>

<p>Hotels.com är en annan enorm sida som på ett liknande vis gör det möjligt att på ett enkelt och smidigt sätt söka hotell och boende när man ska resa. Istället för att gå in och kolla (förutom att hitta!) varenda hotell, får man det på ett överskådligt vis presenterat framför sig. Här jobbar det säkert många APIer med varandra, bokningar hit och dit över APIer till olika hotells egna system. Jag har personligen ingen aning om hur deras nätverk är uppbyggt men kommunikation måste till, och jag tycker det är naturligt att anta att detta sköts på strukturerade sätt som borde kunna definieras som APIer. Samma här precis som prisjakt, det är egentligen samma typ av data som skickas in, men bland annat tack vare mängden data från olika håll, görs tjänsten möjlig.</p>
